Elov Olsson springer 28 mil på ett dygn. Marika Wagner simmar och springer genom Stockholms skärgård i 60 timmar. Måhända själv­plågeri – men extrem­sportandet lockar allt fler.

Klockan 11.00 den 27 april började Elov Olsson springa den 821 meter långa rundbanan i Växjö, och slutade sedan inte förrän drygt 364 varv senare – efter 24 timmar.

Några korta stopp blev det förvisso, men under det dygn SM i 24-timmars­löpning avgjordes var Olsson i rörelse i nästan 23,5 timmar, med ett tempo på 4 minuter och 56 sekunder per kilometer.

Det resulterade i nästan 285 sprungna kilometer, SM-guld och ett nytt svenskt rekord – och Olsson blev därtill den förste svensken någonsin att springa över 28 mil på 24 timmar.

Av alla världens ultralöpare har bara åtta personer klarat en längre distans på den tiden.

VM-målet: Över 300 kilometer
I oktober avgörs VM i 24-timmarslöpning och då hoppas den nyblivne svenske mästaren toppa sitt eget rekord.

– Den här gången vill jag ta mig över 300 kilometer.

SvD träffar Elov Olsson i hembyn Jädraås, knappt två mil utanför Ockelbo. Regnet öser ner, men det har inte hindrat honom från att under morgonen ha avverkat en av de två dagliga löp­rundorna, även om dagens första ”bara var en lätt, kort tur” à 1,3 mil.

Dubbla dagliga löp­pass till trots tränar Elov Olsson inte ”så extremt mycket”, enligt honom själv. Det blir bara omkring 600 mils löpning varje år, samt en del styrke­träning.

Tillsammans med en naprapat arbetar han också på olika sätt före­byggande för att undvika att skada sig – för det har han fått nog av.

Ett fall i skidbacken innebar 2008 att Olsson, efter flera år av extrem­skidåkning, drabbades av ett trasigt korsband, ledband och menisk i vänsterknät. Därpå följde ytterligare en rad knäskador och till slut opererades knät tre gånger på ett år. Det betydde dock inte att problemen var över. Knät infekterades och han lades in på sjukhus, nära att drabbas av blodförgiftning.

”Löpning – räddning för knäna”
De många skadorna satte punkt för skidåkandet, men blev i stället start­skottet för någonting nytt. Tillsammans med en vän beslutade sig Elov Olsson för att sätta igång med löpning.

Det låter ganska ovanligt, att ha sönder knät – och sedan börja springa?

– Ja, det går emot den vanliga ”sanningen” – att löpning är dåligt för knäna. För mig har det varit tvärtom. Det fungerar hur bra som helst och har varit räddningen för mina knän.

Efter att Elov Olsson skadat sitt knä behövde läkarna ta en bit av högerknäts menisk för att laga det vänstra korsbandet. ”Det är en rejäl daggmask”, säger Olsson om det stora ärret.

Löpintresset ”eskalerade” under en treårsperiod, berättar Olsson. Loppen blev längre och längre, under allt mer extrema förutsättningar.

– Jag testade väl det mesta under den tiden, allt ifrån 5 000 meter till långa lopp i svår terräng i bergen. Jag genomförde min första ”mara” i fjällen 2012 och bara ett år senare sprang jag mitt första ultramaraton, 80 kilometer.

Psykiska utmaningen störst
Ultramaraton innebär att distansen som springs är längre än ett maratons 42 kilometer. Vanliga distanser för ultralopp är 80, 100 och 160 kilometer, berättar Olsson. Utöver lopp med en bestämd sträcka finns också tidslopp där man ska springa så långt som möjligt på en viss tid – som 24-timmars­loppet han nyligen satte svenskt rekord på.

Att springa ultramaraton är, förstås, fysiskt påfrestande, men för Elov Olsson är den psykiska utmaningen än större. Han berättar hur han under loppen tvingar sig igenom smärta, yrsel och trötthet – och han verkar inte direkt må bättre efter målgång heller.

”Jag börjar att bli människa igen efter att ha mått jävligt dåligt och inte fått behålla det jag försökt peta i mig. Kroppen är totalkvaddad och jag går som en 95-åring”, sade Olsson till SVT dagen efter det svenska rekordet.

Dåligt väder stoppar inte Elov Olsson från att genomföra sina löppass. ”Det är nästan härligare ju vidrigare väder det är.”

– Det är monotont, det gör ont. Du får gå en inre kamp mot dig själv och de många hjärnspöken som säger ”vad skönt det skulle vara att bara bryta” under loppet. Man får kämpa emot och intala sig själv att det är här man vill vara, säger han några månader senare.

Att han trots allt vill det kan vara svårt att förstå, men Elov Olsson beskriver känslan av att ”mangla sig själv” och att pusha kroppen till det maximala som beroendeframkallande. Det är som att han belönas av att mentalt kunna överkomma situationen där kroppen skriker efter att få stanna, säger han.

– Det blir väl någon känsla av välmående mitt i det hemska, och någon form av förverkligande av drömmar. Det är en häftig känsla.

Marcus Moberg är docent i idrotts­vetenskap vid Gymnastik- och idrotts­högskolan, GIH, och han känner igen det Elov Olsson beskriver. De senaste åren har Moberg forskat på deltagare i One Water Race – en swimrun­tävling där tio lag, bestående av fyra personer vardera – ska ta sig genom Stockholms skärgård – från Arholma i norr till Landsort i söder.

Loppet består av omkring 200 kilo­meter löpning och 50 kilo­meter simning men följer inte en förut­bestämd och markerad bana, utan lagen måste med hjälp av karta och kompass orientera sig till ett antal kontroller och staka ut den snabbaste vägen i mål – på max 60 timmar.

Deltagarna i tävlingen är vältränade och vana swimrun­utövare och extrem­sportare med flera VM-guld mellan sig, men de är inte bara väl förberedda rent fysiskt, säger Moberg. De tävlandes mentala förmåga är någonting som sticker ut.

De är smärttåliga, det finns nästan ingenting som kan få dem att ge upp och de har ett unikt ”mind-set”, säger han.

– I många fall triggas de och kan till och med få ett slags belöning av att må dåligt och pusha sig så hårt.

Även om Elov Olsson och One Water Race-deltagarna tycks ha den mentala biten gemensamt är swimrun­tävlingar ingenting som lockar Olsson i dagsläget. Han känner inget behov av att addera ytterligare en gren till de långa loppen – att springa räcker.

Marika Wagner berättar att de sju kilometerna över Danzinger gatt är en ikonisk utmaning i One Water Race: ”En otroligt tuff simning.”

Just att kombinera sporter är däremot något som tilltalar multisportaren Marika Wagner. Hon har ägnat sig åt olika typer av långdistans­extremsporter i över tio år, har vunnit VM i swimrun och tränar omkring 20 timmar i veckan.

Framför allt uppskattar hon sporter som swimrun och adventure racing – lopp som ofta sträcker sig över flera dagar och kan kombinera grenar som cykling, kajakpaddling och trailrun – men hon springer även ”vanliga” ultramaraton.

– Men det är mest för att kunna köra ännu fler lopp, säger hon.

Marika Wagner, meriter i urval
Ett VM-guld i swimrun (tillika vinst i tävlingen Ö till Ö) och sju pallplatser på sju år.
Två vinster i multisporttävlingen Åre Extreme Challenge.
7:a i solo-multisport-VM i Nya Zeeland.
2:a i Adventure Racing World Series i Chile.
Det Wagner saknar i de renodlade löptävlingarna – att vara en del av ett lag och att kombinera flera olika grenar – får hon i One Water Race. Det betyder dock inte att loppet bara är roligt.

– Jag är beredd på att frysa, få ont och bli väldigt trött, säger hon.

Inte så konstigt med tanke på ansträngningen, de låga temperaturerna och de 60 timmar utan sömn som kommer med tävlingen.

Går 12 000 kalorier på ett dygn
Med hjälp av sensorer på de tävlande har Marcus Moberg, vid GIH, under de senaste One Water Race-tävlingarna mätt värden som deltagarnas blodsockernivå, puls, och kroppstemperatur. Resultaten visar, föga förvånande, att Marika Wagner och de andra deltagarnas kroppar tar väldigt mycket stryk under loppets gång.

Under 24 timmar förbränner de omkring 12 000 kalorier – omkring fyra–fem gånger mer än en genomsnittlig person gör under en dag – och nedbrytningen av muskulatur är påtaglig, säger Moberg.

Blodprover som tagits innan och efter tävlingen har också visat att det skett en kraftig nedbrytning av röda blodkroppar hos deltagarna.

– Många har värden som man kan se hos personer som behövt läggas in på akuten, säger han.

– Men det är inte någonting som får några kroniska följder, utan värdena återhämtar sig.

”Det är det som är så lockande”
Med Marcus Mobergs data, och Marika Wagners egen beskrivning av tidigare års tävlingar, i åtanke säger jag till henne att det låter helt fruktansvärt att delta. Hon skrattar.

Varför vill man utsätta sig själv för något sådant?

– Det handlar om att klara av att hantera det. Att ha både de fysiska och mentala förut­sättningarna för det, både som individ och lag. Att veta hur jobbigt det kommer bli och ändå överkomma det, säger Marika Wagner.

– Det är det som är så lockande.

Liksom Elov Olsson pratar Marika Wagner sig varm om känslan av att mentalt övervinna smärtan och hindren hon utsätts för under tävlingarna, och hon beskriver hur hon drivs av att klara av att hantera lidandet.

Men inte ens ett erfaret proffs som Wagner kan ta sig igenom exakt vad som helst. Under One Water Race 2024 tvingades hennes lag avbryta tävlingen, sedan hon fått vatten i lungorna och inte kunde slutföra loppet. Hon tillstår att det var fruktansvärt, men säger att det ändå tog emot att behöva bryta.

– Jag var så inställd på att vi skulle ta oss i mål att vi försökte och ville fortsätta, instinkten var att inte ge upp.

”Testa – du kommer vilja ha mer”
Viljestyrkan är fascinerande, om än lite svår för en icke-elitidrottare att greppa. Att kunna få det goda att på ett så självklart sätt överväga det onda är dock inspirerande, liksom Marika Wagner och Elov Olssons positiva inställning till att pressa sig själv till mer än vad man på förhand tror att man klarar av.

Under ett 24-timmarslopp brukar Elov Olsson förtära omkring 2 000 mg koffein. ”Det är ganska mycket, en stor kopp kaffe motsvarar ungefär 100. Men kroppen förbränner väldigt mycket under loppen.”

Kanske är de trots allt någonting på spåren.

I slutet av intervjun med Marika Wagner känner jag till och med själv ett sug att gå ut och springa, längre än jag någonsin gjort tidigare. Hon gläds när jag säger det till henne.

– Vad kul! Det är min mission i livet att få folk att våga testa någonting utmanande. Jag tror verkligen att vi mår bra av det.

Jag avvaktar dock med att testa något slags ultralopp.

– Men när du väl gör det finns ingen väg tillbaka. Du kommer vilja ha mer.
