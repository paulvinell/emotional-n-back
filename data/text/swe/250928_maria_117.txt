Maria, 117, åt yoghurt tre gånger om dagen.

Hur blir man 117 år? I en ny forskningsrapport framgår det hur Maria Branyas Morera levde och vilka fördelar hon hade av sina gener. ”Detaljnivån i analysen är extraordinär”, säger Claire Steves, professor i åldrande vid Kings College i London.

Spanjorskan Maria Branyas Morera samarbetade med forskarna fram till att hon avled förra året. Hon var då världens äldsta person.

– Det var fantastiskt att få studera henne, hon ville verkligen hjälpa till för att underlätta vårt arbete, säger forskaren Manel Esteller som var delaktig i studien och arbetar vid Josep Carreras-institutet för leukemiforskning i Barcelona.

Så hur levde kvinnan från Katalonien som blev 117 år? Hon rökte aldrig och drack inte heller alkohol. Eftersom hon bodde på landsbygden fick hon mycket frisk luft och promenerade omkring en timme om dagen.

– När det gäller kosten använde hon mycket olivolja och framför allt – yoghurt. Hon åt tre portioner om dagen, säger Manel Esteller till CNN.

Forskarnas hypotes är att denna vana, ihop med övrig kost, höll hennes tarmflora ”ovanligt ung” och minskade hennes nivåer av inflammation.

Flera faktorer samspelade
Manel Esteller anser dock inte att man ska dra för stora växlar av Maria Branyas Moreras livsstil. Ungefär hälften av förklaringen till hennes 117 år är genetisk, menar han.

– Hon var en lyckligt lottad person från början, och hon fick ett extra plus genom livet, säger han.

Rapporten publicerades i i tidskriften Cell Reports Medicine. Slutsatsen är att det var olika varianter av gener som hjälpte Maria Branyas Moreras att åldras hälsosamt. En genvariant var kopplad till immunfunktion och bevarande av kognitiv förmåga. Den påverkar hur effektivt kroppen omsätter fetter. En annan gen var fördelaktig för hjärnhälsan vid åldrande och hjärtsjukdom. Claire Steves, professor i åldrande vid King’s College i London, anser att detaljnivån i artikeln är extraordinär.

– De har gått väldigt djupt och lyckats bedöma ett brett spektrum av olika biologiska åldringsmekanismer. Så vitt jag vet är detta den första artikeln som någonsin verkligen har gjort detta i denna detalj, säger Claire Steves.

Precis som forskarna betonar Steves att det inte går att dra långtgående slutsatser från studien som fokuserar på bara en person. Men hon betonar att forskningen är viktig och ett steg framåt i att kunna identifiera gener och proteiner som ger hälsosamt åldrande.