Är det en tyst bön? Tycker de vuxna är pinsamma? Eller är stirrandet det enda som återstår när ingen längre pratar med varandra?

Alla som har läst senaste numret av den brittiska överklassens livsstilsmagasin nummer ett, Tatler, räcker upp en hand. Nej, skoja… Men erkännes, det är mycket tartanmönster, flickor som heter saker som Arabella och fester i oöverskådliga slottsparker. Men så finns texterna som sticker ut.

Under vinjetten Social Eye hittade jag artikeln ”Glor du på mig?” och vad som kallas ”The Gen Z stare”.

Först, påminnelse för oss som är milt intresserade av konsultgenererade generationsmyter – generation Z brukar beskrivas som född mellan 1997 och 2012, minns inte världen utan internet, gillar miljön och är rädd för att bli utbränd. 

Trots eller tack vare sitt digiliv, när Gen Z avbildas är det ofta med en sorts avsomnat bligande, påpekar Tatler. 

Vi har sett det förr. Kate Moss, född -74, någon? Det bleka, allvarliga, helt avsmalnade utseendet gick precis ihop med att – glo. Det var bara töntar som log in i kameran.

Så vad handlar stirrandet om? En överlägsen zombieattityd, eller en lätt maskerad genans inför andra generationers brist på digikunnande? Ja, svarar Tatlers skribent, de tycker helt enkelt att vuxna är så pinsamma att det uttryckslösa stirrandet är allt de kan tänka sig att bidra med. 

Börjar föreställa mig att detta stirrande skulle kunna vara en tyst bön – Tittar jag på dig, så tittar du på mig!?! 

För nu för tiden vet alla, också de stackars ungdomarna, att ingen snackar med någon. Man ringer inte varandra, absolut inte. Ingen har vare sig tid, eller lust. Det som återstår är att glo och kanske de så gärna vill att vi ser dem? 

Fast å andra sidan… är vi säkra på att det är oss de stirrar på? 

De kanske bara håller på och tar en selfie?