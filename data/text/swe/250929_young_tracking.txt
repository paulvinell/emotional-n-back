Paret Alba Björnsdotter och Rasmus Warman använder platstjänster varje dag – men är noga med att välja ut vilka som kan se dem.

20-åringarna använder det varje dag. Men för de över 40 år kan det kännas integritetskränkande. En ny undersökning visar att var tredje ung vuxen spårar sin partner plats via platstjänster.

Andelen svenskar som följer sin partner via platsdata ökar stadigt. Drygt var femte i en relation kan se var deras partner befinner sig, exempelvis via Snapchatkartan eller ”Hitta min Iphone” i mobilen.

Bland yngre är det ännu vanligare: Mer än var tredje person under 35 år kan se sin partners geografiska plats i sin telefon, enligt rapporten Svenskarna och Internet.

Väljer aktivt att dela med få
Paret Alba Björnsdotter, 22 år, och Rasmus Warman, 20 år, är några av dem som har integrerat ”Hitta min Iphone” och Snapchatkartan helt i sin vardag. De använder tjänsterna i stort sett dagligen.

– Vi använde platstjänster nu när vi skulle mötas i dag faktiskt, säger Alba Björnsdotter.

Rasmus Warman berättar att han har många personer på Snapchatkartan som han knappt känner, men att han aktivt valt att dela sin platsinfo med några få. I stället för att skicka ett sms kollar han var vännerna är.

Alba Björnsdotter tycker det är smidigt att kolla kartan när man ringer någon som inte svarar. Är de på jobbet så får man direkt en förklaring. När man ska mötas upp kan man också se exakt hur långt personen har kvar.

Kan det finnas något kontrollerande element i att ha koll på var den andra befinner sig?

– Jag har inte upplevt det, men jag förstår att det kan bli så för vissa, säger Alba Björnsdotter.

Rasmus Warman, 20 år.

Hur man förhåller sig till platstjänster skiljer mycket mellan olika åldersgrupper. De som vuxit upp med tjänsterna ser det mer som en del av vardagen, tror Rasmus Warman.

Han ser stor skillnad hos sina föräldrar och farföräldrar.

– Min farsa vill inte att nån ska veta var han är. Han tycker att hans privatliv är hans liksom.

Stor skillnad mellan grupper
Attityden till hur man använder platsdata skiljer sig åt i olika åldersgrupper. Det tycker Måns Jonasson, internetexpert på Internetstiftelsen, sticker ut i rapporten.

Jonasson menar att tidigare har det inte varit tekniskt möjligt att ha den koll som kommer med dagens platstjänster.

– Många är uppvuxna med Snapchatkarta och att föräldrar har krävt att ha positionsdata påslaget så de kan se var man är. Det är inte alls samma stigma, även i en relation.

– Att ens partner skulle ha ständig koll på en är något läskigt för många. Det skulle också kunna missbrukas. Vi ser exempelvis i äldre åldrar att det är fler män än kvinnor som gör detta. En del gör det säkert utan att partnern vet om det.

”Det står ju när ens platsinfo används nu för tiden. Men även om apparna berättar det, så litar jag kanske inte riktigt på det”, säger Haldo Gudding, 29 år.

Haldo Gudding har också funderat mycket på platstjänsterna och hur de påverkar den personliga integriteten. Ofta slår han av dem och är noga med att göra aktiva val.

– Jag har yngre syskon som använder Snapchat, så när man ska få tag på dem är det vad som gäller. Jag har fått uppleva hela den teknologiska konstighetsprylen med platsinfo, säger han.

Att dela sin position bör bygga på samtycke, menar Haldo Gudding. Han har lagt till sin bror och sin syster – när de föreslog det. Att följa någon i hemlighet skulle han aldrig göra. Ingen ska kunna kräva att veta var man är.

– När jag går och gymmar med min bror så kollar jag ”Hitta” i stället för att ringa honom när han kör bil. Det kan vara praktiskt, men det kan också vara svårt att hitta balansen.

Följer du din partner med GPS?
Frågan: Kan du se var din partner är genom platsdata (GPS) från din partners mobil? Till exempel snapchat-karta, hitta-funktioner i mobilen eller liknande.

Balansgång till kontrollerande
Psykologen Siri Helle menar att det är en balansgång mellan att känna genuin oro för någon till att det blir kontrollerande med platstjänster. Huvudfrågan är om man börjar inskränka sitt liv – eller kontrollerar någon annan.

– Om partnern plötsligt säger ”jag såg att du var där, eller träffade den där, jag vill helst inte att du träffar den personen”, då kan det vara en varningsflagga, säger hon.

Helle menar också att det kan finnas stora skillnader i olika grupper.

– När det kommer till att aktivt kolla upp personer, så ser man att personer som är mer sårbara eller utsatta tenderar att ha mer kontrollerande beteende på sociala medier och i appar. Personer som är osäkra jämför sig mer med andra. Då kan den här möjligheten spä på det.

– Det är lätt att ta sitt eget beteende för givet och tänka ”så här gör väl alla”, men det visar också vikten av att vi pratar med varandra. Och särskilt att vuxna bryr sig och pratar med unga.

Hur fungerar platsdata i mobilen?
En mobil är uppkopplad mot olika nätverk och kan därför positionera oss med hög precision. Det märker vi inte minst när vi använder kartappar. Det har blivit lättare att hitta rätt när vi går, cyklar eller åker bil tack vare navigeringen i mobilen.

Funktioner som Hitta och Snapchatkartan använder denna platsdata och delar den med en annan mobil. Det kräver tillåtelse och det går att kontrollera i sin mobiltelefon vilka som tar del av ens platsdata.
