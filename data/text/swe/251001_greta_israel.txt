Israeliska marinen uppges vid flera tillfällen ha stoppat delar av Global Sumud Flotilla som är på väg mot Gazaremsan. Greta Thunberg är en av de som frihetsberövats efter att fartyget Alma bordats.

Svenska aktivisten Greta Thunberg ska under natten föras till Israeliska hamnen Ashdod, enligt Israels utrikesdepartement.

Thunberg befann sig på båten Alma, som ingår i Global Sumud Flotillas konvoj som varit på väg mot Gaza under de senaste veckorna.

Israels utrikesdepartement har publicerat ett klipp på X där Greta Thunberg sitter på marken bredvid en soldat, och sätter på sig en jacka och en grön grodmössa.

”Flera fartyg från Hamas-Sumud-flotiljen har stoppats på ett säkert sätt och deras passagerare överförs till en israelisk hamn. Greta och hennes vänner är i säkerhet och är friska”, skriver departementet på X.

Enligt Israels FN-ambassadör, Danny Danon, kommer aktivisterna som frihetsberövats att deporteras under torsdagen.


Tappat kontakt med Delgado Varas båt
Tidigare under onsdagen meddelade talespersoner på konvojen att de väntades vara framme i Gaza på torsdagen. Men under kvällens gång bordades olika fartyg av israelisk militär vid olika tillfällen.

”Våra kameror är offline och fartyg har blivit bordade av militär. Vi arbetar med att försöka bekräfta säkerheten och status för alla ombord”, skrev organisationen strax före klockan åtta på onsdagskvällen, på Instagram.

Alma, som Greta Thunberg befann sig på, Sirius och Adara var de fartyg som först stoppades. GSF uppger i ett pressmeddelande att flera skepps kommunikationssystem även ska ha skadats, och att deras livesändningar därmed påverkas.

Jeannette Escanilla, ordförande för Ship to Gaza Sverige, säger till SVT att man tappat kontakten med den båt som tidigare V-riksdagsledamoten Lorena Delgado Varas, som också deltar i konvojen, befinner sig på.

Flera av de resterande fartygen hade fortfarande livesändningar igång efter den första bordningen, där de såg ut att fortsätta åka. En besättningsmedlem sa även i en video på Instagram att de fortsätter mot Gaza.

Strax före elva på onsdagskvällen syns besättningsmedlemmar hålla uppe händerna samtidigt som ett starkt ljus lyser mot fartyget. Enligt en film som Reuters publicerat ska ytterligare fartyg ha bordats av israelisk militär. GSF uppger själva att militär använder vattenkanoner mot konvojen.

Israel: Ändra kurs
Tidigare under kvällen kontaktade den israeliska marinen alla kaptener i konvojen, och varnade för att fortsätta färden. Detta då det skulle räknas som ”ett brott” och besättningen därmed kan riskera att gripas.

De bad även konvojen att ändra kurs.

”Israel har informerat flottiljen om att den närmar sig en aktiv stridszon och bryter mot laglig havsblockad”, skriver Israels utrikesdepartement på X.


Frankrikes utrikesminister Jean-Noël Barrot skriver på X efter bordningen att de uppmanar israeliska myndigheter att säkerställa besättningsmedlemmarnas säkerhet och att deras resa tillbaka till Frankrike ska genomföras så fort som möjligt.

”Innan avresan påmindes de franska medborgarna om att de formellt avråds från att resa till området”, skriver Jean-Noël Barrot.

Även statsminister Ulf Kristersson har kommenterat konvojens färd till Gaza, och uppmanade personerna på fartygen att åka hem.

– Regeringen har med en tydlighet som inte kan missförstås sagt att vi i tio års tid avråder från alla resor till Gaza. Samtliga resor till Gaza. Följ den uppmaningen, säger Kristersson till TT vid lunchtid.

Global Sumud Flotilla
Totalt finns flera hundra aktivister ombord de olika fartygen, bland andra Greta Thunberg samt ytterligare ett drygt tiotal svenskar. Målet är att leverera nödhjälp till Gazaremsan och därmed bryta Israels blockad av området. (TT)
